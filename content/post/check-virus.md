---
title: "چطور فایل‌ها و آدرس‌های دریافتی را برای ویروس یا بدافزار بررسی کنیم؟"
cover: "/img/virus.jpg"
date: 2020-05-29T22:33:01+04:30
draft: false
---

این روزها با افزایش استفاده از پیام‌رسان‌ها و متاسفانه به دلیل استفاده از فایل‌های نصب اپلیکیشن اندروید خارج از Google Play گوشی‌های تلفن همراه در کشور ما بسیار آلوده هستند. در مورد کامپیوترهای شخصی هم همیشه با همین مساله روبرو هستیم. گاهی اوقات ممکن است حتی در صورت استفاده از آنتی‌ویروس به دلایلی نظیر بروز نبودن بانک اطلاعات آنتی‌ویروس، یک فایل مخرب شناسایی نشود. راه حل؟

### با Virus Total آشنا شوید
**نکته بسیار مهم** از ارسال فایل‌ها یا آدرس‌های شخصی به Virus Total خودداری کنید. فایل‌ها طبق ضوابط حریم شخصی این سایت با سرویس‌های دیگر به اشتراک گذاشته می‌شود، بنابراین هرگز فایل‌های شخصی را به این سرویس ارسال نکنید.

سایت [Virus Total](https://www.virustotal.com/gui/) به شما کمک می‌کند فایل یا آدرس یا IP مورد نظرتان را در سرویس‌های ضدویروس و ضدبدافزار مختلف چک کنید و گزارش آن را مشاهده کنید.

به عنوان یک روتین خوب است عادت کنید هر فایلی که دریافت می‌کنید را پیش از باز کردن به کمک سرویسی مثل Virus Total چک کنید. 

همانطور که در ابتدا اشاره کردم، از آنجایی که فایل یا آدرس ارسالی شما به این سرویس با سرویس‌های آنلاین به اشتراک گذاشته می‌شود و همچنین به صورت عمومی هم قابل مشاهده است (چون اعضای سایت می‌توانند برای فایل‌ها یا آدرس‌های اسکن شده نظر درج کنند) بسیار مهم است فایل‌های شخصی یا حاوی اطلاعات محرمانه را به این سرویس ارسال نکنید اما برای فایل‌های دریافتی که از وضعیت امنیت آن‌ها مطمئن نیستید یا سایت‌هایی که نمی‌دانید تا چه اندازه معتبر هستند، این سرویس گزینه بسیار خوبی است.
