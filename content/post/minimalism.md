---
title: "تجربه من از بازی مینمالیسم: تمرین ساده‌زیستی"
cover: "/img/minimalism.jpg"
date: 2020-05-20T23:34:50+04:30
draft: false
---

### داستان چیه؟
یک سبک زندگی به نام «مینمالیسم» سال‌هاست توسط افرادی در اروپا و امریکا تمرین می‌شه. هدف، رهایی از مصرف‌گرایی، بیشتر کردن کیفیت (به جای کمیت) در زندگی و آرامش بیشتره. ایده اینکه با «کمتر» هم می‌شه زندگی خوبی داشت. این ساده‌زیستی خودخواسته (نه به اجبار قیمت دلار و فقر) از چند جنبه مهمه: یکی اینکه وقت بیشتری برای چیزهای مهم اختصاص می‌دیم مثلاً خانواده یا دوستان و عزیزانمون. از طرفی از نظر اقتصادی هم بهمون کمک می‌کنه. البته ما در ایران شرایط کارت اعتباری که زمینه رو برای خرید و مصرف بیشتر فراهم کنه نداریم و بنابراین Consumer Debt برامون متفاوته اما ما هم به هر حال شکل‌هایی از این مصرف‌گرایی رو به خصوص پس از جنگ ۸ ساله تجربه کردیم. این توضیح مختصر رو فعلاً قبول کنید و اگر ۱۸ دقیقه وقت داشتید [این ویدئو](https://www.youtube.com/watch?v=w7rewjFNiys) تد رو ببینید تا در فرصتی دیگه بیشتر در موردش صحبت کنیم.

{{< youtube w7rewjFNiys >}}


### بازی مینمالیسم
این یک بازی ساده است که در قالب یک چالش یک ماهه انجام می‌شه. هر وقت ماه جدیدی شروع شد (مثل امروز که اول خرداد ماه است) بازی رو شروع می‌کنیم. بازی رو می‌تونید با یک دوست یا یکی از اعضای خانواده یا همکارتون انجام بدین.

روز اول بازی، یک چیز رو دور می‌اندازین/به خیریه می‌دین/می‌فروشین. روز دوم، دو تا چیز. روز سوم، سه تا و به همین ترتیب ادامه می‌دین تا روز سی‌ام که سی مورد جدا را از زندگی‌تون کم می‌کنید. در پایان ماه نزدیک به ۵۰۰ قلم جنس از زندگی شما حذف شده. این اقلام می‌تونه از لباس‌ها، دکور منزل، وسایل الکتریکی، کتاب‌ها و مجلات، حوله و ابزار و وسایل آشپزخانه و ... باشه.

{{< img src="/img/Mins-Game-Calendar.png" title="ایده بازی از وبلاگ مینمالیست‌ها theminimalists.com" >}}

اولش خیلی ساده است اما هر چه که جلوتر می‌رین سخت‌تر می‌شه. مثلاً از هفته دوم به بعد پیدا کردن چیزهایی که می‌خواهید از زندگی‌تون کم کنید واقعاً تبدیل به یک چالش می‌شه. هر کسی که بیشتر دوام بیاره برنده است.

من از ابتدای اردیبهشت ۹۹ این بازی رو شروع کردم. نتیجه‌اش برای من کم شدن حدود ۶۰۰ مورد از زندگی‌ام بود. بیش از ۵۰ درصدش دور ریخته شد یا به بازیافت داده شد. حدود ۴۰ درصد آماده شد تا به خیریه‌ها داده بشه، تعدادی رو هدیه دادم و چند موردی رو هم فروختم. خود پروسه پیدا کردن اقلام برای حذف/دورانداختن هم جالب و سرگرم‌کننده بود. به جز حس خوب در پایان این چالش، نتیجه حذف این اقلام از زندگی، استفاده بهینه‌تر از فضای خونه بود و البته با مطالعه بیشتر و کمی عمیق شدن در بحث‌های صورت گرفته پیرامون سازه‌زیستی، دیدگاه جدیدی نسبت به آرامش و رضایت به نظرات قبلیم اضافه شد و این مهم‌ترین دستاورد من از این چالش یک ماهه است.

شما رو هم به این چالش دعوت می‌کنم. معمولاً کسانی که وارد این چالش می‌شن وضعیت پیشرفت‌شون رو با هشتگ #MinsGame در اینستاگرام یا توییتر به اشتراک می‌گذارند. دیدن تصاویر مرتبط به این جنبش عمومی شاید به شما انگیزه بیشتری برای تجربه حتی کوتاه مدت این سبک زندگی بده.


