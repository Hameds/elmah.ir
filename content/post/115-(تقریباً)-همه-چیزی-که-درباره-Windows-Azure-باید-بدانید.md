---
 title: "(تقریباً) همه چیزی که درباره Windows Azure باید بدانید" 
 date: 2015-04-03T00:00:00+03:30
 draft: false 
 categories: ["IT"]
---






### ویندوز آژور و آرایه
 

سال گذشته و پس از طی مراحل مشکلی (البته مشکل به خاطر ایرانی بودن) این امکان را یافتیم تا [خدمات Azure مایکروسافت](http://azure.microsoft.com/) را آزمایش کنیم. این نوشته که به صورت پرسش و پاسخ است، نگاهی دارد به امکانات Azure.  
این نوشته با پرسش‌های شما تکمیل خواهد شد. می‌توانید در بخش نظرات پرسش‌های خود را در خصوص Azure مطرح کنید. در نگارش این مطلب، از [نوشته اسکات هنسلمن](http://www.hanselman.com/blog/PennyPinchingInTheCloudWhenDoAzureWebsitesMakeSense.aspx) که به مبحث قیمت‌های آژور می‌پردازد نیز استفاده شده است.


![](/oldimg/Windows_Azure_logo.png)








### Azure چیست؟






[تعریف ویکی‌پدیا:](http://fa.wikipedia.org/wiki/%D9%88%DB%8C%D9%86%D8%AF%D9%88%D8%B2_%D8%A2%DA%98%D9%88%D8%B1) **ویندوز اَژور** (به [انگلیسی](http://fa.wikipedia.org/wiki/%D8%B2%D8%A8%D8%A7%D9%86_%D8%A7%D9%86%DA%AF%D9%84%DB%8C%D8%B3%DB%8C): Windows Azure) یک پلاتفرم [رایانش ابری](http://fa.wikipedia.org/wiki/%D8%B1%D8%A7%DB%8C%D8%A7%D9%86%D8%B4_%D8%A7%D8%A8%D8%B1%DB%8C) مایکروسافت است که برای ایجاد، توسعه و مدیریت اپلیکیشن‌ها از طریق یک شبکه جهانی از مراکز داده تحت مدیریت مایکروسافت می‌باشد. ویندوز اَژور این قابلیت را دارد که اپلیکیشن‌ها را توسط زبان‌ها، ابزارها و چهارچوب‌های مختلفی ایجاد کرده و به توسعه دهندگان امکان ادغام اپلیکیشن‌های عمومی خود را در محیط فناوری اطلاعات موجود می‌دهد.






### بسیار خب، حالا آژور واقعاً چی داره؟






وقتی در آژور ثبت‌نام کنید، کنترل پنلی شبیه تصویر زیر را خواهید داشت:







![](/oldimg/azure1.png)

به کمک این کنترل پنل می‌توانید این کارها را انجام دهید:








- ایجاد وب سایت
- ایجاد Virtual Machine
- ایجاد سرویس‌های Mobile
- ایجاد سرویس‌های Cloud
- ایجاد دیتابیس
- ایجاد فضای ذخیره‌سازی
- ایجاد فضای backup/restore
- ایجاد کلاستر
- ایجاد CDN
- ایجاد سرور Active Directory
- ایجاد سرور برای ذخیره Media
- ایجاد Virtual Network
- ...










**آیا وب‌سایت‌ها و سرورهای ایجاد شده در آژور، همگی ویندوزی هستند؟**






خیر! موقع ایجاد وب سایت شما می‌توانید یک وب سایت خالی با یا بدون دیتابیس ایجاد کنید یا از گالری وب‌سایت‌ها از ده‌ها سیستم مدیریت محتوای ویندوزی و لینوکسی انتخاب کنید و از وردپرس و مدیاویکی گرفته تا دات نت نیوک را نصب کنید







![](/oldimg/B7FnSyFCUAAOQN6.png)

در Virtual Machine ها هم می‌توانید از سیستم عامل‌های ویندوز سرور یا انواع توزیع‌های لینوکس داشته باشید تا VM های تخصصی مثل شیرپوینت یا اوراکل. همچنین اگر VM مد نظر شما در لیست نبود می‌توانید با استفاده از فایل VM ای که معرفی می‌کنید یک سرور مجازی داشته باشید.









![](/oldimg/B7FlyjNCEAEkvzb.png)

همچنین وب سایت‌های آژور از تکنولوژی‌های مختلفی پشتیبانی می‌کنند و شما علاوه بر نسخه‌های مختلف دات نت، امکان استفاده از php، جاوا و python را هم دارید









![](/oldimg/B7FkvMKCMAAr67q.png)










**آژور بر روی چه تعداد سرور اجرا شده است؟**






مایکروسافت بیش از ۶۰ سرویس مختلف را در دیتاسنترهایی د[ر ۱۹ منطقه دنیا ](http://azure.microsoft.com/en-us/regions/)ارائه می‌دهد و با توجه به اینکه هر مشتری می‌تواند به تعداد دلخواه سرور سفارش دهد، هزاران سرور در سراسر دنیا آژور را پشتیبانی می‌کنند. موقع ایجاد وب سایت‌ها یا خدمات دیگر می‌توانید دیتاسنتر نزدیک به خود را انتخاب کنید و وضعیت هر یک از مناطق را به صورت آنلاین مشاهده کنید.






**وب سایت من پربازدید است، آیا می‌توانم آن را در آژور قرار بدهم؟**






همانطور که اشاره شد مشکلی از نظر سرور و امکانات سخت‌افزاری نیست. در آژور شما این امکان را دارید که در زمان‌های مختلف دلخواه به اندازه مورد نظر، منابع وب سایت خود را گسترش دهید (یا به اصطلاح scale داشته باشید) که این کار می‌تواند اتوماتیک هم انجام شود.






**آژور چه امکاناتی به برنامه‌نویسان می‌دهد؟**


یکی از جذاب‌ترین امکانات آزور امکاناتی است که در خصوص یکپارچگی با سورس کنترل‌ها دارد. همانطور که می‌دانید سرویس سایت [VisualStudio.com](https://www.visualstudio.com/) برای تیم‌های ۵ نفر رایگان است و به صورت رایگان مخازن کد خصوصی ارائه می‌دهد. سورس کنترل این مخازن می‌تواند مایکروسافتی (TFS Source Control) یا git‌ باشد (که در هر حال بر بستر TFS Online کار می‌کند)







![](/oldimg/B7FqcWJCUAAKd6u.png)



در آژور شما می‌توانید به یک مخزن کد متصل شده و هر زمان کدی در آن مخزن قرار می‌گیرد Publish در وب سایت آژوری هم انجام شود. خبر خوب برای برنامه‌نویسان مایکروسافت، یکپارچگی کامل آژور با Visual Studio است به طوری که هنگام Publish‌ می‌توانید مشخص کنید که می‌خواهید پروژه در کدام سرور آژور قرار بگیرد و با انتخاب گزینه Publish کل وب سایت شما در وب استقرار می‌یابد.






**آیا آژور سرویس رایگان دارد؟**


هم بلی و هم خیر! مایکروسافت امکان یک [دوره آزمایشی ۳۰ روزه](http://azure.microsoft.com/en-us/pricing/free-trial/) از تمام امکانات آژور را فراهم کرده است که پیش از آن باید ثبت‌نام کنید (درباره روال ثبت‌نام در ادامه خواهم گفت) علاوه بر این دوره آزمایشی، مایکروسافت به هر اکانت در هر دیتاسنتر، ۱۰ وب سایت رایگان می‌دهد. البته زیاد ذوق زده نشوید، این وب سایت‌ها فقط به درد محتوای استاتیک می‌خورند. و به جز یک سرویس رایگان دیتابیس که آن هم محدودیت دارد برای سایر وب سایت‌ها امکان استفاده از دیتابیس ندارید. بر اساس آزمایش ما دیتابیس‌های ساده‌تر همراه خود پروژه‌های دات نتی هم در این فضا کار نمی‌کنند.



البته این سرویس رایگان به درد آزمایش و کارهای developer ها در معرفی پروژه‌های اپن سورس (به خصوص کتابخانه‌های جاوا اسکریپت) و سایت‌های پشتیبانی هاست‌ اصلی می‌خورد. البته باید توجه داشت در سرویس رایگان امکان استفاده از دامنه اختصاصی نیست و دامنه وب سایت شما یک زیردامنه از سایت اصلی Azure Web Site است.






**قیمت خدمات آژور چقدر است؟**






مهمترین تفاوت آژور با هاست‌های سنتی در همین مبحث قیمت خدمات است. در آژور شما به اندازه‌ آشی که می‌خورید پول پرداخت می‌کنید. در واقع اگر وب سایت شما منابع کمی از سرور را اشغال می‌کند به اندازه همان CPU‌ و RAM استفاده شده پول پرداخت می‌کنید. لذا مبلغ دقیقی برای خدمات آژور متصور نیست و باید بر حسب نیاز خود از بین سرویس‌ها انتخاب کنید.



آژور یک مدل پرداخت pay as you go دارد که بر اساس حجم خدمات استفاده شده صورتحساب شما را محاسبه و از حساب شما کسر می‌کند. [ماشین حساب آژور](http://azure.microsoft.com/en-us/pricing/calculator/) به شما کمک می‌کند بر حسب نیاز خود، هزینه خدمات را محاسبه کنید.






**من یک سایت روی هاست اشتراکی فلان شرکت دارم، آیا می‌توانم سایتم را به آژور انتقال بدهم؟**






مشکلی در انتقال نیست، اما سوال اینجاست که آیا این انتقال با صرفه است؟ صرفنظر از پلن رایگان که ۱۰ وب سایت ارائه می‌دهد، اگر بخواهید از دامنه اختصاصی استفاده کنید باید از پلن shared استفاده کنید که حدود ۱۰ دلار در ماه قیمت دارد.



روی پلن shared می‌توانید تا ۱۰۰ وب سایت داشته باشید، همه این وب سایت‌ها خدمات برنامه‌نویسی که اشاره شد را خواهند داشت. همچنین می‌توانید ۶ instance از وب سایت خود روی سرورهای دیگر را داشته باشید. هر instance در واقع یک کپی از کد شما بر روی سرور دیگری است که محدودیت RAM و CPU اش با سرور اصلی شما تداخل ندارد. اگر بیشتر از ۶ instance نیاز دارید به صرفه است که به پلن Standard مهاجرت کنید.






**آیا استفاده از خدمات VM به صرفه‌تر نیست؟**






البته خدمات VM در آژور خیلی خوبند اما باید به این نکته توجه کنید که پس از گرفتن VM تنظیمات آن با شماست. مثلاً در VM های ویندوزی باید IIS را تنظیم کنید یا سیستم عامل را خودتان به روز نگه دارید و ...







![](/oldimg/azure2.png)







با قیمت حدود ۱۵ دلار می‌توانید VM در مقیاس خیلی کوچک بگیرید که ۷۶۸ مگابایت RAM دارد و احتمالاً برای سرورهایی نظیر سرور MySql‌ یا سرور لینوکسی مناسب است.



**چه موقع از Web Site و چه موقع از VM استفاده کنیم؟**



این کاملاً سلیقه‌ای است. اگر از Web Site ها استفاده کنید با یک محیط مدیریت شده طرف هستید. لازم نیست نگران تنظیمات باشید و به راحتی می‌توانید از امکانات متنوع برای استقرار برنامه تحت وب خود استفاده کنید. اما در VM‌ها همه تنظیمات و به روز نگه داشتن سیستم عامل و ... به عهده شماست.



نکته مهم اینکه در پلن Standard و پلن‌ Premium که به تازگی معرفی شده، سایت‌های شما روی VM هستند اما این VM مدیریت شده است. یعنی لازم نیست نگران نرم‌افزارهای مخرب یا به روز نگه داشتن VM باشید. از طرفی می‌توانید به راحتی سایت‌های خود را که روی یک VM‌ میزبانی می‌شوند مدیریت کنید. اگر تعداد وب‌سایت‌های شما زیاد است به جای استفاده از پلن Shared که برای ۸ سایت باید حدود ۷۷ دلار در ماه بپردازید استفاده از یک VM در پلن Standard (در سطوح مختلف منابع CPU و RAM بر حسب نیاز) با حدود ۷۴ دلار در ماه به صرفه تر است.



**چطور منابع مورد استفاده سایت را بیشتر کنیم؟**



یکی از ویژگی‌های جذاب آژور امکان Auto Scale است که در آن می‌توانید مشخص کنید وقتی سایت شما به حد مشخصی از استفاده منابع سرور رسید، به صورت اتوماتیک برای مدیریت ترافیک سایت، منابع بیشتری اضافه شود.







![](/oldimg/azure3.png)


**آیا آژور برای ایران هم در دسترس است؟**


به سوال اصلی رسیدیم. پاسخ متاسفانه منفی است. ایران در لیست کشورهایی که آژور برایش عرضه می‌شود نیست. برای ثبت‌نام در آژور به کارت اعتباری و همچنین یک سیم کارت در خارج ایران نیاز دارید (تایید اکانت از طریق پیامک انجام می‌شود)



امیدواریم با به نتیجه رسیدن مذاکرات و رفع تحریم‌ها، تحریم‌های حوزه فناوری اطلاعات هم برداشته شده و برنامه‌نویسان ایرانی هم امکان استفاده از خدماتی مانند آژور را داشته باشند.





