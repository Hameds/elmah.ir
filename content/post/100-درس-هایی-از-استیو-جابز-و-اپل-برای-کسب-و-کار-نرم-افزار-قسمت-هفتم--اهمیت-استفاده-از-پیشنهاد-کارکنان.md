---
 title: "درس‌هایی از استیو جابز و اپل برای کسب و کار نرم‌افزار قسمت هفتم: اهمیت استفاده از پیشنهاد کارکنان" 
 date: 2014-10-16T00:00:00+03:30
 draft: false 
 categories: ["business of software"]
---



### حکایت ۱۰۰ نفر اول اپل






اپل شرکت بزرگی است. نیروی کار شرکت‌های بزرگ مدام در حال کم و زیاد شدن هستند. در ابتدای فصل سی کتاب زندگینامه جابز درباره ۱۰۰ نفر اول اینطور می‌خوانیم:



> ... جابز سالی یک بار، ارزشمندترین کارمندان اپل را به تفرجی می‌برد که "**۱۰۰ نفر اول**" نام داشت. انتخاب بر اساس یک راهبرد ساده انجام می‌شد: ا**گر مجبور بودی فقط ۱۰۰ نفر را با خودت سوار قایق نجات کنی و به شرکت بعدی ببری، چه کسانی را انتخاب می‌کردی؟**او در پایان هر تفرج، جلوی یک وایت‌بورد می‌ایستاد و می‌پرسید: **۱۰ پروژه بعدی که باید انجام دهیم چیست؟** افراد برای این که پیشنهادشان در فهرست قرار بگیرد می‌جنگیدند. جابز پیشنهادات را می‌نوشت و بعد آن‌هایی را که معتقد بود گنگ هستند ضربدر می زد. بعد از کلی شوخی، گروه به فهرستی ۱۰ تایی می‌رسید. اینجا بود که او زیر ۷ تا از آن‌ها را خط می‌کشید و می‌گفت: فقط از عهده انجام ۳ کار برمی‌آییم



### دریافت فیدبک از کارمندان



محصول کسب و کارهای نرم‌افزاری یعنی نرم‌افزار، یکی از مستعدترین تولیدات صنعتی برای دریافت فیدبک و بهتر شدن سریع است. عمده فیدبک محصولات نرم‌افزاری از بخش‌های تست محصول (داخل گروه تولیدکننده) و مشتریان (خارج گروه تولیدکننده) بدست می‌آیند.



اما آیا تا به حال به این فکر کرده‌اید که از کارمندان گروه تولید نرم‌افزار خود فیدبک دریافت کنید؟ معمولاً وقتی درباره آینده و روال حرکت شرکت یا گروه نرم‌افزاری صحبت می‌شود، اعضای اصلی یا سهامداران یا مدیران ارشد جلسه می‌گذارند و راهبردها را بررسی و نقشه راه را ترسیم می‌کنند.



آنچه در فصل سی کتاب جابز به آن پرداخته شده، استراتژی اپل برای تبدیل شدن به یک قطب دیجیتال و آغاز آیتونز و آیپاد است. در بین سایر شرکت‌های نرم‌افزاری، گوگل نیز به بها دادن به ایده‌های کارکنانش مشهور است و چنان که احتمالاً می‌دانید خدماتی مثل اورکات یا گوگل مپ از دل همین فیدبک کارکنان به وجود آمده‌اند.



![](/oldimg/happy-employees.jpg)



### اهمیت فیدبک کارمندان



نگاه سنتی به کارمندان (صرفنظر از صنعتی که در آن کار می‌کنند) این است که یک کارمند در ازای صرف وقت یا ارائه مهارت‌های خود، دستمزد می‌گیرد. در همین نگاه سنتی، واحدی که امور کارکنان را پیگیری می‌کند کارگزینی یا منابع انسانی نامیده می‌شود. اما در نگاه جدیدتر، کارکنان صرفاً اجرا کننده کار نیستند، بلکه جزئی ارزشمند از خود کسب و کار محسوب می‌شوند و لذا حتی کارگزینی به واحد سرمایه‌های انسانی تغییر می‌کند یا منابع انسانی (Human Resources) به People Operation تغییر نام می‌دهد.



اگر به نیروی کار به چشم یک سرمایه نگاه می‌کنید، در کنار استفاده‌ای که از دانش و تجربه و کار این سرمایه می‌کنید، می‌توانید از ایده‌های کارکنان نیز برای بهبود کسب و کار خود بهره ببرید.



تولید‌کنندگان نرم‌افزاری یکی از بهترین گزینه‌ها برای استفاده از نظرات نیروهای متخصص خود هستند. نظر شما چیست؟





