---
 title: "رزومه ارزش محور به جای رزومه کار محور برای توسعه دهندگان نرم‌افزار" 
 date: 2013-10-08T23:02:44+03:30
 draft: false 
 categories: ["IT"]
 cover: "/oldimg/cvsam.png"
---



یکی از کارهایی که ما به عنوان Software Developer توی زندگی حرفه‌ای باهاش روبرو هستیم نوشتن رزومه هستش. نوشتن رزومه کار مشکلی نیست و حتی اگر ندونید که چطور میشه رزومه نوشت، ده‌ها مطلب توی اینترنت می‌تونید پیدا کنید که به شما می‌گن که چه چیزهایی رو با چه فرمتی باید توی رزومه‌تون بنویسید.



اما یکی از چیزهایی که توی اغلب راهنمای رزومه‌نویسی بهش توجه نمی‌شه، نحوه بیان سوابق کاری هست. الان اگر به رزومه من یا خیلی از توسعه‌دهنده‌های نرم‌افزار نگاه کنید مجموعه‌ای از **کارهایی که انجام دادیم** رو می‌بینید.


{{< img src="/oldimg/cvsam.png" title="اینکه از روی عنوان چند پروژه تصمیم بگیریم که یک نفر مفید هست و به درد کار می‌خوره خیلی سخته  درباره ارزش‌هایی که با تولید نرم‌افزار خلق کردید بنویسید تا دید بهتر و کامل‌تری درباره توانایی‌هاتون ایجاد کنید." >}}





قبلاً وقتی درباره [مزیت رقابتی در نرم‌افزار](/post/12-مزیت-رقابتی-در-صنعت-نرم-افزار/) نوشتم به نقل از کتاب Code Leader گفتم که پیش از آنکه حتی یک خط کد بنویسید باید از خودتان بپرسید که آیا این نرم‌افزار **ارزش تجاری برای مشتریان**ایجاد می‌کند؟



همین‌طور وقتی درباره [خصوصیات یک توسعه‌دهنده نرم‌افزار](/post/38-وقتی-می-گوییم-توسعه-دهنده-نرم-افزار-از-چه-کسی-صحبت-می-کنیم/) نوشتم اشاره کردم که یک توسعه‌دهنده نرم‌افزار باید بتواند از طریق ایجاد یک نرم‌افزار یا خدمت الکترونیکی، **ارزش آفرینی** کند.



حالا به نظرم همین مساله ارزش محوری رو میشه در رزومه نوشتن هم استفاده کرد، یعنی به جای اینکه صرفاً بنویسیم که فلان کار رو انجام دادیم یا فلان نرم‌افزار رو تولید کردیم، درباره ارزشی که کارمون ایجاد کرده بنویسیم.



مثلاً من یک سرویس خبرخوان الکترونیکی برای شیرپوینت نوشتم (که البته توی رزومه‌ام هم نیست!) وقتی بخوام درباره‌اش توی رزومه صحبت کنم می‌تونم به جای اینکه بنویسم: "تولید سرویس خبرخوان الکترونیکی برای شیرپوینت 2007 و 2010" می‌تونم از این بگم که چطور این سرویس باعث شده که سازمان‌های مشتری دیگه نیازی به اشتراک کاغذی روزنامه نداشته باشند یا برای جمع آوری خبرهای مرتبط به سازمان از منابع مختلف به روابط عمومی‌ها کمک کرده و باعث صرفه‌جویی در وقتشون شده.



یک دستی به سر و گوش رزومه‌تون بکشید و درباره ارزش‌هایی که با کارتون ایجاد کردید بیشتر و بهتر (و البته مختصر) بنویسید.

